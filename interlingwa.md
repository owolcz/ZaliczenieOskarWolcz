# 2022.01.15 Dzień interlingwy

## Opis dnia interlingwy

Znajomość języków zawsze będzie w cenie. Dzięki temu porozumiemy się zagranicą, zdobędziemy dobrze płatną pracę. W teorii brzmi to bardzo obiecująco, ale w praktyce niełatwo nauczyć się wybranego języka. Są jednak sposoby na przyswojenie angielskiego czy niemieckiego, a mianowicie Interlingwa, czyli sztuczny język pomocniczy. Według specjalistów można opanować go w zaledwie 15 dni. Interlingwa (z łaciny międzyjęzyk) to inaczej sztuczny język pomocniczy, który opracowało International Auxiliary Language Association (Międzynarodowe Stowarzyszenie Języka Pomocniczego). Ich dzieło światło dzienne ujrzało dokładnie 15 stycznia 1951 roku wraz z opublikowaniem słownika Interlingua-English Dictionary. Stąd Światowy Dzień Interlingwy obchodzimy właśnie w tym dniu. Jego celem jest zachęcanie do nauki oraz promowanie Interlingwy, choćby poprzez pryzmat dbania o światowe dziedzictwo językowe

## Fundamenty fenomenu interlingwy

Starannie wyselekcjonowane słownictwo, przejrzyste zasady słowotwórstwa oraz uproszczona gramatyka są fundamentami fenomenu Interlingwy. Umożliwia to zrozumienie tego sztucznego języka przez miliony osób, a według opinii specjalistów z Międzynarodowego Stowarzyszenia Języka Pomocniczego, na naukę wystarczy 15 dni. Nawet jeśli ktoś nie ma zdolności językowych, to i tak powinien opanować Interlingwę w ciągu miesiąca.

## Korzyści z przyswojenia interlingwy

Poniżej przedstawiamy najważniejsze korzyści z przyswojenia Interlingwy:

- Zyskujemy skuteczne narzędzie międzynarodowej komunikacji językowej z obywatelami Francji, Hiszpanii czy Włoch. Zarówno w kontaktach „face to face”, jak i w czytaniu stron internetowych czy czasopism.

- Znacznie łatwiej będzie nam się nauczyć wybranego języka, np. włoskiego, hiszpańskiego, francuskiego czy angielskiego.

- Interlingwa pozwala poznać klasyczne korzenie języka polskiego, zarówno jego pochodzenie, słownictwo jak i zaskakujące związki między wyrazami.

- Niewielki wkład pracy w poznanie Interlingwy jest inwestycją we własne wykształcenie i poziom kultury.

Światowy Dzień Interlingwy jest najlepszą okazją do tego, by zainwestować w swój rozwój osobisty. Przecież możemy się uczyć podczas jazdy pociągiem czy czekając w kolejce do lekarza. Korzyści z pewnością są tego warte.